# -*- mode: mandoku-view; -*-
#+TITLE: 欽定皇輿西域圖志
#+DATE: 2015-08-24 22:40:33.662660
#+PROPERTY: ID KR2k0039
#+PROPERTY: BASEEDITION WYG    
#+PROPERTY: JUAN 卷六 晷度
<pb:KR2k0039_WYG_020-1a>¶
欽定四庫全書¶
欽定皇輿西域圖志巻六¶
　晷度¶
　　(臣/)等謹按古地理之書類載天文分野誠以周天¶
　　三百六十度應大地七萬二千里憑地測天數緣¶
　　理顯非如占驗禨祥恍忽侔揣者可比也人居地¶
　　面有南北則北極出地有髙下而晝夜之長短因¶
　　以不同是為南北里差人居地面有東西則見時¶
<pb:KR2k0039_WYG_020-1b>¶
　　刻有早晚偏東一度見時應遲四分偏西一度見¶
　　時應早四分是為東西里差測量之法在先定京¶
　　師北極之髙四十度以定緯次定京師西距中線¶
　　四十二度以定經由是推之自北極髙四十度至¶
　　四十七度為西域緯度自京師偏西二十度至四¶
　　十二度為西域經度其晝夜刻分午正日景即無¶
　　難按次而攷¶
　國家戡定西陲¶
<pb:KR2k0039_WYG_020-2a>¶
特命推歩之臣先俊乗傳測量凖道里之逺近憑彝器¶
　　以審求俯察仰觀弗踰銖黍既加詳於都㑹之區¶
　　亦不遺於邉境所届此固信而可徵者矣若分野¶
　　之法始於周禮以星分辨九州之地而不及九州¶
　　以外其在四裔外藩即以附近分野之星牽連統¶
　　屬如鶉首為秦分春秋時未有武威張掖酒泉敦¶
　　煌之地也漢置為郡不過附於鶉首之次今西域¶
　　拓地二萬餘里欲以秦屬井鬼之説統之則井鬼¶
<pb:KR2k0039_WYG_020-2b>¶
　　之次晰之至於無可晰非通論也伏讀¶
御製毛晃禹貢指南詩注闡論雍州兩星之難槩伊犂¶
　　葉爾羌諸境¶
睿裁超卓曠若發䝉因灼然於古来分野之説之不可¶
　　可信既數有所窮亦理原難據未敢因仍傅㑹致¶
　　滋岐誤爰舉極度晷景髙卑贏縮之數著於篇志¶
　　晷度第四¶
